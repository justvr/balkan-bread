---
date: '2021-01-10'
description: 'coronavirus first quarantine experience in france and berlin'
image: 'coronavirus-balkan-bread-quarantine.png'
keywords: 'coronavirus, first quarantine, france 2020, berlin'
lang: 'sr'
path: '/prvo-iskustvo-sa-covidom-pandemija-coronavirus'
title: 'Prvo iskustvo sa korona virusom'
------
Sve je počelo tamo negde, daleko.

I još uvek je bilo nekako daleko dok sam bila na odmoru u Francuskoj blizu granice sa Italijom.

Naletela sam na par turista koji su pobegli iz Italije zbog karantina koji je upravo počeo. Zamišljeno su pričali svoja iskustva i kako je bilo teško naći prevoz čak i do aerodroma. Ja sam zamišljeno slušala i razmišljala: etimološki gledano karantin je nastao zbog kuge. Prevrne mi se u stomaku i donesem odluku. Nemoguće.

Još uvek mi je to bilo daleko. Ja sam na odmoru.

Sve dok nisam ušla u smeštaj u kome su mi otvorili vrata sa maskom i spakovali cipele u kesu zamolivši me da ne ulazim obuvena zbog korona virusa.

Zabrinutost se zaboravlja dok prolazim trgom pun ljudi da uživam u zalasku Sunca sa tvrđave. A u povratku nakon samo pola sata zatičem prazni trg. Zatvorene restorane.

Francuska je ušla u karantin. Idem praznim ulicama. U milionskom gradu. Nigde nikoga.

Naravno, odlučujem da je tu kraj mog putovanja. Menjam letove i doplaćujem šta se mora da se vratim u grad u kome živim.

U ponedeljak zatvaraju granice i među članicama Evropske Unije.

Na putu do aerodroma prolaznici, koji se vraćaju iz marketa, primećuju da mi nedostaje sredstva za dezifenkciju. Daju mi nove maramice. I raspituju se za stanje u Nemačkoj. Svi su pretrpani aktuelnim dešavanjima u svojim zemljama, te više ne mogu da se prate vanredna dešavanja u drugim zemljama.

Na aerodromu nikad više ljudi. Otkazuju jedan let za Španiju. Putnici se žale da su na aerodromu od jutros, a već je kasno popodne. Ostaju tu do daljnjeg. Španija je zatvorila granice.

U međuvremenu <a href="https://www.srbija.gov.rs/vest/en/151410/serbia-closes-borders-due-to-coronavirus.php" rel="noopener noreferer">Srbija zatvara granice bez najave</a>.

Vraćam se u Berlin, gde još uvek sve izgleda kao ono vreme bez korone. Nema maski u prevozu, ni na ulicama. Virus je još uvek daleko.

Ja nisam više na odmoru. Bojim se virusa. Strepim za svoju budućnost kao radnik u Nemačkoj sa vizom.

Nakon nekoliko dana, 22. marta 2020., u Nemačkoj nastupa prvi karantin usled korona virusa.
